---
title: "Er du en slave av telefonen din?"
excerpt: "Smarttelefonen er en fantastisk oppfinnelse, men med enorme krefter kommer et enormt ansvar. Lær hvordan du kan ta kontroll over kraften og ikke være en slave av din egen telefon."
permalink: /blog/er-du-en-slave-av-telefonen-din/
date: 2021-02-10T00:00:00-07:00
categories:
  - blog
tags:
  - digital minimalisme
  - stillhet
  - fokus
  - oppmerksomhet
  - cal newport
  - ryan holiday
  - indistractable
  - teknologi
  - dopamin
  - vaner
---

Smarttelefonen er en fantastisk oppfinnelse.

- Du kan sende meldinger til hvem som helst på et øyeblikk.
- Du kan knipse bilder av en kvalitet proffe fotografer bare drømte om for få år siden.
- Du kan ta opp video.
- Du kan få retningsanvisning uansett hvor du skal.
- Du kan søke opp informasjon om alt du lurer på.
- Du kan høre på lydbøker.
- Du kan spille av den nyeste favorittmusikken din det øyeblikket den kommer ut.
- Du kan logge treningsøkter og aktivitet.
- Du kan opprettholde connection med venner og bekjente til tross for krav om sosial distansering.

Det ligger enorm kraft i smarttelefonen din.

Men, som Spider-Man's onkel påpekte;

Med enorme krefter kommer et enormt ansvar.

Dersom du ikke er bevisst kan denne lille tingen ta over livet ditt. Den kan hindre deg fra fremgang på det som er viktigst i livet. Den kan gi deg Kukerundtsyndrom. Den kan ødelegge relasjonen med dine nærmeste.

Ta kontroll over kraften. Ikke vær en slave.

## Du kjemper mot Goliat

Jeg så ikke mange filmer i 2020, men en film jeg så var "The Social Dilemma". Om du ikke har sett den anbefaler jeg at du gjør det. Den gir et skremmende blikk inn i hva verdens skarpeste ingeniører gjør for å holde på oppmerksomheten din på sosiale media.

De utnytter systemer i hjernen din ved å gi deg stimuli evolusjonen ikke har rukket å venne den til enda.

De bruker farger, varslinger, likes og store datamengder for å holde på oppmerksomheten din.

Din oppmerksomhet er det de tjener penger på.

Ved å hacke hjernen din gjør de alt de kan for å få deg til å scrolle, klikke, poste og like så mye som mulig.

En av facebook-grunderne, Sean Parker, sa selv på et arrangement i 2017:

Tankeprosessen rundt å bygge disse appene var fokusert rundt spørsmålet "Hvordan kan vi få deg til å tilbringe mest mulig tid og oppmerksomhet på appen?"

Det er en formidabel motstander.

## Hva telefonen din ønsker å stjele

Oppmerksomheten din. Men er denne så viktig da?

Hva du bruker tida di på avgjør hvordan du bruker dagene dine.

Hva du bruker dagene dine på avgjør hvordan du bruker livet ditt.

Du har en begrenset mengde oppmerksomhet tilgjengelig hver dag. Ved å gi en stor andel av denne til den lille dingsen i lomma di går det på bekostning av andre ting du kunne viet oppmerksomheten din til.

![Bilde av ROMAN ODINTSOV fra Pexels](https://www.pexels.com/photo/person-holding-smartphone-4148893/)

Har du noen gang sittet i sofaen med en venn eller partner med nesa langt ned i hver sin telefon? Hva om oppmerksomheten deres i stedet hadde vært på hverandres behov, mål og drømmer?

![Bilde av August de Richelieu fra Pexels](https://www.pexels.com/photo/family-preparing-food-in-the-kitchen-4262010/)

Har du noen gang scrollet og scrollet mens barnet ditt febrilsk prøver å fange oppmerksomheten din under en lek? Hva om du hadde vært fokusert, engasjert og greid å være 100% til stede i alle slike interaksjoner?

Det er vanskelig. Jævla vanskelig.

Til og med om du ikke bruker telefonen kaprer den en viss mengde av oppmerksomheten din bare ved å ligge der.

Som en lokkende sirene frister den deg med dopamin, og hindrer deg fra å være til stede i øyeblikket.

Når du forsøker å jobbe med viktige prosjekter.

Når du har muligheten til å skape dype menneskelige relasjoner.

Når du kunne produsert.

Når du kunne tenkt over de viktigste spørsmålene som finnes.

Som Ryan Holiday påpeker i "Stillness is the Key":

Stillhet er nøkkelen til, vel, omtrent alt.

Alt som er verdt å forfølge krever oppmerksomhet.

Det krever at vi kontrollerer hva som får oppmerksomheten vår.

## Ta tilbake friheten din

Dersom du ikke var klar over det fra før håper jeg du nå er overbevist om viktigheten av å ta opp kampen. Av å ta tilbake friheten din.

Sett av tid til det som er viktigst for deg

Hva er det viktigste du gjør? På hvilke områder kreves 100% av oppmerksomheten din?

Tiden til de viktigste aktivitetene bør være telefonfri tid. Hvis ikke gir du den noen prosenter av oppmerksomheten.

Sett av tid der telefonen legges i et annet rom.

For meg er dagbokskriving, koding, viktige arbeidsoppgaver, middag med familien, date med kona, lese- eller lekestund med barna eksempler på tidsblokker der telefonen legges bort.

Disse aktivitetene er viktige for meg. Jeg vil være 100% til stede. Jeg vil være den råeste versjonen av meg selv på disse områdene. Det er jeg ikke om jeg ikke er 100% til stede.

Men, jeg lykkes ikke alltid. Men jeg kommer aldri til å gi meg. Det står for mye på spill.

Lag regler for når du kan sjekke telefonen

Jeg synes også at telefonen er et nyttig verktøy på mange områder. Barnehagen til barna sender ut viktige meldinger via Schoollink-appen, idrettslaget legger ut informasjon om treningstid for skileik, kona kjøper brukt barneutstyr på finn.no eller via facebook-grupper. Jeg er medlem av grupper som gir meg mye nyttig og verdifull input.

Poenget er ikke å eliminere all bruk av telefonen, men å være bevisst på når vi ønsker å bruke den og til hvilket formål.

Ved å ta tilbake kontrollen kan du ta tilbake friheten.

En måte å gjøre dette på er å lage deg algoritmer for når du kan sjekke telefonen, og kanskje også bruke sosiale media. For meg har jeg en slik blokk når jeg tar lunsj, eller mens jeg går på do.

På samme måte som "spisedager" er nyttig på en diett, er innlagte perioder med belønning en måte å opprettholde motivasjonen på samtidig som du beholder kontrollen.

Fjern det overflødige

![Bilde av Tracy Le Blanc fra Pexels](https://www.pexels.com/photo/person-holding-iphone-347140/)

Hvor mange apper har du installert på telefonen din? Hvor mange av disse bruker du regelmessig? Hvor mange av du trenger du egentlig å bruke?

Ved å rydde litt i appene du har installert kan du redusere mengden apper som kjemper om oppmerksomheten din, og samtidig ta en bevisst vurdering på hvilke apper som faktisk gir deg verdi.

Prøv å lag en liste over appene du ønsker å beholde først, og avinstaller alle som ikke fikk plass på lista. Om du gjør det motsatt og går gjennom alt du har installert er sjansen stor for at du beholder apper som kan ha en liten verdi i en eller annen situasjon.

Opprydding av apper føles godt, akkurat som det gjør å rydde bort klær du ikke bruker fra klesskapet.

Slå av varslinger og lyd

De appene som får lov å gi varslinger på telefonen din bør passere et særdeles trangt nåløye.

Disse er apper du er villig til å gi en del av friheten din til. Da bør den gi deg noe viktig tilbake.

Hvor mange apper får lov å stjele oppmerksomheten din?

Sosiale media-apper burde ligge dårlig an her. Ved å få varsling for hver like eller kommentar gir du disse muligheten til å trigge dopaminproduksjonen i hjernen din. Det kan være ekstremt avhengighetsskapende.

Legg igjen telefonen

Enkelte aktiviteter egner seg utrolig godt til å ta fra telefonen makta helt, ved å legge den igjen.

Det være når du skal ut på tur i naturen. Joda, du går glipp av muligheten til å knipse et fint bilde, og skrittene dine teller ikke på den daglige aktiviteten telefonen din logger. Men kanskje er det verdt det i bytte mot stillhet? Hvertfall en gang i blant.

Det kan være når du har satt av tid til å dyrke et forhold. Enten det er med en venn, partner eller en ny bekjent. Hvis du virkelig ønsker å være tilstede er dette en veldig fin måte å vise det på. Jeg prøver å gjøre det på date med kona. Jeg prøver å gjøre det om jeg har invitert noen interessante personer på kaffe for å bli kjent. Jeg skal gjøre det når jeg skal ha utviklingssamtale med medarbeiderne.

![Bilde av Andre Furtado fra Pexels](https://www.pexels.com/photo/person-walking-on-pathway-while-staring-at-trees-1237110/)

Har du et fast tidspunkt der du tar et steg tilbake fra hverdagens virvelvind og tenker på de litt større spørsmål i livet? Der du stiller deg selv spørsmål som "Hvem vil jeg være?", "Hva ønsker jeg å oppnå?", "Hvordan kan jeg gjøre noe godt for andre?". Om du ikke gjør det regelmessig kan det være noe å vurdere. Problemet er at svarene til slike spørsmål ikke kommer av seg selv. Det er vanskelig og smertefullt å tenke på så store og komplekse spørsmål. Utveien er ofte telefonen som ligger bare en håndsrekning unna. Den fjerner smerten ved å gi en øyeblikkelig dopamininjeksjon i form av de siste nyhetene sosiale media-feed'en eller e-postene.

Problemet er bare at den kortsiktige smerten erstattes med en langvarig en, som er mye tyngre å bære.

Smerten av å ikke leve opp til det du vet du egentlig er god for.

## Inspirationskilder

- Cal Newport, "Digital Minimalism"
- Nir Eyal, "Indistractable"
- Ryan Holiday, "Stillness is the Key"

