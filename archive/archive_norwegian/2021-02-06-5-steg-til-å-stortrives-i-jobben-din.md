---
title: "5 steg til å stortrives i jobben din"
excerpt: "Føler du at jobben din er et nødvendig onde? Lær hvordan du kan transformere synet på din nåværende jobb og stortrives i den."
permalink: /blog/5-steg-til-å-stortrives-i-jobben-din/
date: 2021-02-06T00:00:00-07:00
categories:
  - blog
tags:
  - selvutvikling
  - jobbmening
  - relasjoner
  - signaturstyrker
  - linchpin
  - jobbforming
  - lidenskap
  - lederskap
---

Ser du på jobben din som en blindvei?

Føler du at jobben din er et nødvendig onde du må ha for å leve livet utenfor jobb?

Vi tilbringer nesten halvparten av vår våkne tid på jobb.

Om du ikke stortrives i jobben sløser du bort livet ditt. Så enkelt er det.

Da er det lett å tenke at du må finne deg en ny jobb. Dette fører raskt til at du blir en jobb-switcher, som stadig bytter jobb i jakten på å finne den "rette" jobben.

I denne artikkelen vil jeg vise hvorfor dette ikke nødvendigvis er den beste løsningen, og hvilke grep du kan ta for å transformere hvordan du ser på den jobben du allerede har.

## Burde du bytte jobb?

La oss først snakke litt om det kan være verdt det å bytte jobb. Jeg tenker at det kun er 2 grunner som burde gjøre dette til et åpenbart valg.

1. Bedriften du jobber for har verdier som kræsjer med dine.
   Dette vil føre til en indre konflikt, og om dette er tilfelle er det bare å bytte umiddelbart. Jeg ville for eksempel aldri kunne jobbet for en godteriprodusent, da det å markedsføre produkter jeg anser som skadelige mot barn ville stride i mot mine verdier.

2. Folkene der du jobber har en stor negativ påvirkning på deg.
   Dette er ikke en unnskyldning til å bytte jobb om du ikke liker sjefen din, eller en kollega. Sjansen er stor for at dette vil kunne endre seg om du endrer innstilling (som vi skal komme tilbake til). Om de du jobber med har en konsistent negativ holdning, og du ikke er sterk nok (enda) til å løfte disse opp, kan det imidlertid være verdt det å finne en ny jobb.

Dersom dette ikke er tilfelle for deg, er vi klare til å bevege oss videre.

## Hva kan du så gjøre for å transformere synet på din nåværende jobb?

### 1. Endre innstilling

Dersom du skal ha noe som helst håp om å endre måten du ser på jobben din er dette punktet kritisk. Det har null poeng å gå videre til de andre punktene om du ikke lykkes med dette.

For å endre måten du ser på jobben din på kan du ikke se på den som en blindgate, men du må grave frem fordelene, og sette pris på disse.

Her er noen tips til noe det kan være aktuelt å være takknemlig for:

- Du lærer nye ferdigheter (Her gjelder det å også tenke på "meta-ferdigheter" som det å møte presis, lære å lære, salg og sosiale relasjoner)
- Du jobber med hyggelige folk
- Du bygger et verdifullt nettverk
- Du jobber innendørs når det er kaldt ute
- Du jobber utendørs og har varme klær
- Du får møte hyggelige kunder
- Du får gratis kaffe/snacks
- Du får brukt kroppen din

Istedet for å se på jobben som en blindgate, må du se på den som et springbrett. Det kan den absolutt bli, men det krever at du endrer innstilling først.

Ikke tenk at dette er jobben du skal ha for alltid, men tenk på den som et startpunkt og en arena du kan bruke for å lære og bygge deg opp ferdigheter og nettverk som du kan dra nytte av senere i arbeidslivet.

Det er godt nok for nå.

Steve Jobs tok et kalligrafi-kurs på college som ga ham en unik mulighet til å utforme skrifttypen på apples første PC'er.

Kanskje vil kunden du møter hver uke nå bli en investor i startup'en din om 3 år.

Kanskje vil jobben din som servitør gi deg en unik forutsetning for å starte din egen restaurant.

Kanskje vil ferdighetene dine som snekker gjøre deg i stand til å bygge en skole til barn i Sør-Amerika.

Kanskje vil jobben din som avisbud gi deg kapitalen du trenger for å ta et nettkurs som danner grunnlaget for en fantastisk karriere.

Vi er notorisk dårlige til å spå fremtiden, og vil kun klare å koble sammen prikkene når vi ser tilbake.

### 2. Bli best på det du gjør

Alt for mange av oss tenker at verden skylder oss en jobb mening, og at vi er nødt til å finne oss en jobb der vi får brukt lidenskapen vår.

Har du sett hvor mange som har blitt Personlig Trener de siste årene?

Sjansen er stor for at de har fulgt rådet "Follow Your Passion". Denne setningen har 751 millioner treff på google.

Den harde realiteten er at de aller færreste av oss har en lidenskap som er til nytte i markedet.

Jeg vil i stedet argumentere for at du kan utvikle en lidenskap for jobben din.

Synes du det høres fjernt ut?

Det starter med et enkelt valg.

De fleste som stortrives på jobb har tatt et valg om å bli rå i jobben sin, og leter etter muligheter for å gjøre jobben sin bedre.

De har fremgang mot et mål.

Lidenskap kommer først etter du legger ned det harde arbeidet for å bli dyktig på noe verdifullt, ikke før. Med andre ord, det du jobber med er mye mindre viktig enn hvordan du gjør det.

-Cal Newport,"So good They Can't Ignore You"

Ingen skylder deg en fantastisk jobb. Det må vi gjøre oss fortjent til gjennom hardt arbeid.

Gjennom å bygge opp verdifulle ferdigheter over tid, og bli best på det vi gjør skaffer vi oss karrierekapital som kan la oss forme jobben slik vi vil.

Utfordringen er at dette krever tid og innsats som de færreste er villig til å legge ned på forhånd.

Gjennom å ta et valg om å bli best på det du gjør vil du transformere måten du ser på jobben din på.

![Bilde av Sebastian Coman Photography fra Pexels](https://example.com/path-to-image.jpg)

Bli verdens råeste kokk.

Bli verdens råeste rørlegger.

Bli verdens beste resepsjonist.

Bli verdens beste på ditt fagfelt.

Umiddelbart vil du kunne spørre deg selv, "Hva ville verdens beste i mitt fagfelt gjort?", og du har et meningsfylt mål og en konkret vei å jobbe videre med.

### 3. Skap din egen mening

Det er viktig for oss å føle at jobben vår er til nytte for andre.

Denne meningen med jobben er lett å se for ambulansepersonell, akuttsykepleiere eller brannmenn.

Dersom du leter er jeg sikker på at du også kan finne en mening i jobben din.

Jeg har sett vaskedamer som legger sjela si i jobben sin hver dag, og stråler til de hun møter.

Jeg er så heldig å ha en bussjåfør som hilser med et bredt smil kl. 0529 på mårran, og i tillegg krydrer bussturen med "turistguide"-kommentarer.

Jeg kjenner vaktmestere som gleder seg til å kunne fikse problemer for andre hver morgen.

Jeg har barbert meg hos en barberer som legger æren sin i gi en perfekt barbering og opplevelse.

Jeg kjenner resepsjonister som har sett på jobben sin som en gylden mulighet til å gi noen et kompliment eller et hyggelig smil.

En illustrerende parabel forteller om 3 arbeidere som jobbet med å legge mur. En berømt arkitekt gikk forbi og spurte de tre arbeiderne - "Hva gjør du?"

Den første svarte: "Jeg legger murstein".

Han hadde en jobb.

Den andre ble spurt samme spørsmål, og svarte "Jeg bygger en vegg".

Han hadde en karriere.

Den tredje arbeideren fikk samme spørsmål.

Han svarte "Jeg bygger en kirke".

Han hadde et kall.

Har du en jobb, karriere eller et kall?

### 4. Form bedre relasjoner på jobb

Folkene vi tilbringer tid med hver dag har stor påvirkning på hverdagen vår.

Dette kan vi utnytte.

Er det noen på jobb du kunne tenke deg å tilbringe mer tid med?

Er det noen du egentlig ikke kjenner særlig godt?

Er det en kunde du møter daglig som det kunne være verdt å slå av en hyggelig prat med?

Kunne du fått en god venninne til å søke seg jobb i samme firma?

Ved å forme nye relasjoner eller endre eksisterende relasjoner kan du skape deg et arbeidsmiljø du trives i.

![Bilde av Artem Podrez fra Pexels](https://example.com/path-to-image.jpg)

Dette krever at du byr på deg selv, og er lettere sagt enn gjort.

Akkurat som det meste annet som er verdt å gjøre her i livet.

### 5. Bruk styrkene dine mer

Det at vi trives bedre i situasjoner der vi får brukt våre naturlige styrker er kanskje ikke så overraskende. Det er også vist gjennom forskning på elever ved Sjøkrigsskolen at velvære korrelerte med situasjoner der kadettene fikk brukt sine styrker.

Noen av verdens fremste forskere innen positiv psykologi har utarbeidet en gratis test som er tatt av flere millioner, der du kan identifisere dine naturlige karakterstyrker Denne er tilgjengelig her: [VIA Character Strengths Survey](https://www.viacharacter.org/survey/account/register)

![Kilde: VIA Character Strengths](https://www.viacharacter.org/character-strengths)

Testen tar ca. 10 minutter å fullføre, noe som kan være vel anvendt tid.

Testen vil gi deg en rangering som viser hvilke av de 24 karakterstyrkene som ligger mest naturlig for deg.

Det er viktig å huske at disse vil endre seg over tid, og i løpet av noen år har mine styrker forandret seg betydelig.

Resultatene fra testen kan du bruke til å bli mer selvbevisst på hvilke områder du er sterk på.

Dette kan være nyttig for deg på to måter;

1. Du kan bruke resultatene fra testen for å endre innstillinga di til jobben.
   Dersom du scorer høyt på "Love of learning", kan du bli mer bevisst på at du får brukt denne styrken i jobben din. Dersom "Self-regulation" er en naturlig styrke og du jobber på Burger King, kan du sette pris på muligheten jobben gir deg til å utøve viljestyrke ved å motstå burgere.

2. Du kan finne nye oppgaver i jobben din som lar deg bruke styrkene i større grad.
   Dersom "ærlighet" er en av dine signaturstyrker og du jobber som selger, kan du forsøke å endre salgspitchen din til en mer personlig og ærlig pitch. Dersom kreativitet er en styrke kan du for eksempel spørre sjefen om du kan bidra med å lage bilder, videoer eller annet markedsføringsmateriale for bedriften.

## Konklusjon

Jeg håper denne artikkelen ga deg inspirasjon til å nekte å akseptere å gå på jobb hver dag som en draug, og å se at du ikke nødvendigvis må endre jobb for å få tilbake gnisten for jobben din.

Du kan få alt du vil, så lenge du er villig til å legge ned innsatsen først.

Husk at i bunn og grunn kommer det tilbake til innstilling, og om du er villig til å akseptere å gå gjennom livet på trikkeskinner, eller om du er klar for å skape din egen vei.

Bli rå.
🙏💪🧡

## Inspirationskilder

- Cal Newport: "So good They Can't Ignore You"
- Seth Godin: "Linchpin"
- Amy Wrzesniewski: [Managing Yourself: Turn the Job You Have into the Job You Want](https://hbr.org/2010/06/managing-yourself-turn-the-job-you-have-into-the-job-you-want)
- Morten Hansen: "Great at Work"
- Robin Sharma: "The Leader Without a Title"
- Ryan Niemec, Robert McGrath: "The Power of Character Strengths: Appreciate and Ignite Your Positive Personality"
- Trello Blog: [4 Reasons to Practice Gratitude in Your Career](https://blog.trello.com/4-reasons-to-practice-gratitude-in-your-career)

