---
title: "Skap din drømmejobb - Del 2: Generer idéer"
excerpt: "I denne delen vil du få bruk for innsikten om deg selv med formål om å generere en haug med idéer om mulige ting du kan jobbe med."
permalink: /blog/skap-din-drommejobb-del-2-generer-ideer/
date: 2021-03-13T00:00:00-07:00
categories:
  - blog
tags:
  - drømmejobb
  - engasjement
  - karriere
  - livsplaner
  - energi
  - selvinnsikt
  - design
  - selvutvikling
---

Første del av denne artikkelserien finner du her. 
Der finner du øvelser for å bli bedre kjent med deg selv og dine styrker.

I denne delen vil du få bruk for denne innsikten om deg selv med formål om å generere en haug med idéer om mulige ting du kan jobbe med.

Her er det viktig å være i kreativ modus. Fjern forstyrrelser, lukk andre program på PC'en. Gjerne print ut artikkelen og arbeidsarkene og sett deg et sted du ikke sitter til vanlig. Miljøendring kan gjøre det lettere å tenke utenfor boksen.

Jo flere idéer du greier å generere, jo bedre blir de mulige alternativene du etter hvert kommer til å få teste ut.

## Mindmapping

Nå kommer det som er spennende. 

Du skal begynne å koble sammen det du har lært om deg selv for å oppdage nye områder som kan være interessante å vurdere videre for en mulig karriere (eller fritidsaktiviteter). Mindmapping er et nyttig verktøy for dette. Det lar deg være kreativ og tenke utenfor boksen. Her er det viktig å tenke at ingenting er for dumt. I dette steget er det viktigste å generere mange idéer uten å ta et kritisk blikk på de først. Det kommer senere.

Det kan være nyttig å huske at vi alle har uendelig mange parallelle liv vi kunne levd, og vært lykkelige og tilfredsstilt i. Ved å generere mange idéer her får du et bedre beslutningsgrunnlag å vurdere, som vil føre til bedre "mulige" scenarier for livet ditt.

Under ser du et eksempel på et mindmap.

Et eksempel på et mindmap fra "Designing Your Life"-boka.

## Oppgave

Nedenfor er stegene du kan følge for å lage dinne egne mindmaps.

1. Finn frem noen blanke ark, og gjør deg klar.
2. Bruk innsikten over tidligere aktiviteter
3. Start med å se på aktivitetene som gir deg mest energi
4. Er det noen fellestrekk her?
   I eksemplet over er kjerneidéen utendørsaktivitet. Andre alternativer kunne vært: lære bort noe, kreativ kunst, skriving eller sosiale sammenkomster.
5. Velg ett fellestrekk
   Dette er den første kjerneidéen din. (Nivå 1)

### Skriv ned assosiasjoner

Det neste steget er å skrive ned 5 ord som du assosierer kjerneidéen.
Her kan det være nyttig å få hjelp av en partner til å lese opp kjerneidéen, og du må svare med de 5 første ordene du tenker på.
Et eksempel er:
Kjerneidé: Utendørsaktivitet
Assosiasjoner: Camping, fjelltur, jakt, langrennsski, padling.

### Flere assosiasjoner

Gjenta steg 2, først på alle kjerneidéene, og deretter på ordene du assosierte med kjerneidéene (Nivå 2). Deretter kan du gjenta prosessen også på ordene på nivå 3.

### Identifisér sammenhenger

Se om du finner noen sammenhenger mellom ordene på nivå 3 og 4. Sett ringer rundt idéer som dukker opp. For eksempele vårt kan noen idéer fra dette mindmappet være:

- Jobbe deltid på en speidercamp for ungdom
- Starte sin egen piratsurfeleir på Hawaii
- Søke seg jobb på et sykkelverksted i en fjellandsby

### Generer idéer

Prøv å kom opp med minimum 3 idéer til ting du kan gjøre basert på mindmappet. Det kan være nyttig å sette en tidsramme for å tvinge deg selv til å tenke raskt og legge bort din indre kritiker.

### Gjenta

Videre kan du gå tilbake til steg 1 og gjøre akkurat det samme med en ny kjerneidé. Velg først en kjerneidé basert på aktivitetene som engasjerer deg mest. Videre kan du gjenta med en kjerneidé basert på en eller flere av signaturstyrkene dine.
Du vil til slutt ha laget 3 ulike mindmaps.

Nå har du forhåpentligvis en liste med minst 9 idéer på ting du kan gjøre. Det nyttige her er at du har startet en kreativ prosess som mest sannsynlig vil gi deg flere relaterte idéer etterhvert. Ikke forvent at de beste idéene er de du kommer opp med etter kun en liten time med fokusert tenking rundt dette.

Det neste du må gjøre er å omsette de løse idéene du har generert til noe mer håndgripelig.

## Livsplaner

Dette steget er virkelig moro.

Nå skal du få foredle disse idéene videre til noe du kan teste ut.
Du skal få bruke det du har lært om hvilke aktiviteter du trives best med, egne karakterstyrker og idéene du har generert til å designe livsplaner.

En livsplan innebærer ikke bare en jobb, men også hobbyer og andre aktiviteter du kan innlemme i planen din for økt livskvalitet og trivsel.

5 år er et nyttig tidsperspektiv for en livsplan. To år er litt for kortsiktig til å utrette store endringer, mens i et perspektiv på 7 år er usikkerheten på ting som skjer for stor. Verdier vil sannsynligvis også endres. Det ser ut til å være et mønster i at mange lever livet litt i 2-4-års bolker med ulike fokusområder og verdier.

Det hjelper veldig å visualisere livsplanen som en grafisk tidslinje. Nyttige ting å legge på tidslinja er selvfølgelig karriereutvikling, men legg også inn mulige andre hendelser du kan se for deg. Det kan være hendelser relatert til forhold/familie som å gifte deg, få barn, kjøpe hus. Det kan også være fritidsaktiviteter du ser for deg å gjøre, slik som løpe en maraton, ta dansetimer, lære deg å spille gitar, eller reiser du vil dra på.

I 2016 startet jeg nesten fra scratch karrieremessig. Etter å ha jobbet som daglig leder på treningsstudio i 4 år, gitt ut bok om fitness og startet en sunn restaurant sammen med kona (som vi akkurat hadde slått konkurs) var situasjonen ikke særlig lys. Jeg trodde i utgangspunktet jeg ikke skulle ha noen problem med å søke meg og få en jobb innen noe tele/datarelatert med ingeniørutdanninga mi og noen års erfaring fra Forsvaret i bunnen.

Der tok jeg grundig feil.
Etter å ha søkt over 30 stillinger, med to intervju og ingen jobbtilbud som resultat var det på tide å tenke nytt. Jeg måtte i stedet legge ned innsatsen på forhånd. Jeg måte tilegne meg verdifulle ferdigheter, og skape meg drømmejobben i stedet for å søke på det som dukket opp.

Under er et eksempel på omtrent hvordan en av mine livsplaner så ut i 2016.

Det er helt utrolig hvor mye som har gått i oppfyllelse.

Jeg brukte 4-6 måneder på å ta kurs, lese meg opp og kode praktiske prosjekter for å demonstrere at jeg hadde verdifulle ferdigheter innen Data Science. De brukte jeg til å skaffe meg en praksisplass som Data Science-konsulent. Da fikk jeg støtte via NAV i 6 måneder, som jeg brukte på å bevise at jeg var en verdifull ansatt, med mye å tilføre bedriften. Det gikk akkurat som planlagt. Men det krevde innsats.

## Oppgave

Print ut dette arket og lag deg 3 livsplaner. Bruk bilder og tegn! (Eller juks med å bruke PC'en som meg). Tenk på både store og små aspekter ved livet.

Hvor vil du bo?
Hva kan du leve av?
Hvilken livsstil vil du ha?

### Tittel

Lag en fengende tittel som beskriver livsplanen din. 6 ord er akkurat passe til å få med noen adjektiv og beskrive både yrke og kobling mot resten av livet.

### Spørsmål

Skriv ned spørsmålene som dukker opp relatert til denne livsplanen. Er det vesentlige ressurser som mangler? Er det store faktorer du ikke kan kontrollere? Er risikoen høy?
Dette vil sette i gang hjernen til å tenke aktivt på mulige svar og løsninger på utfordringer som dukker opp i lys av spørsmålene.

## Veien videre

I tredje og siste del av denne artikkelserien, som kommer om en uke, vil vi se nærmere på evaluering av livsplanene, og komme frem til noen konkrete steg du kan ta videre mot å skape din drømmejobb.

Følg med!
