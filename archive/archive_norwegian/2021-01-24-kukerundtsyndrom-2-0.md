---
title: "Kukerundtsyndrom 2.0"
excerpt: "Kukerundtsyndrom 2.0 handler om mangel på fremgang ikke bare på gymmet, men i livet som helhet."
permalink: /blog/kukerundtsyndrom-2-0/
date: 2021-01-24T00:00:00-07:00
categories:
  - blog
tags:
  - kukerundtsyndrom2_0
  - bliraa
  - bunnløsgrop
  - skattekiste
  - optionality
---

For 10 år siden skrev den svenske trenings- og kostholdsguruen Martin Berkhan en artikkel som gikk viralt blant treningsinteresserte, der han introduserte konseptet "Fuckarounditis", for å uttrykke sin frustrasjon over gymrotter med mangel på fremgang grunnet feil fokus på trening. Kjetil Åmdal oversatte artikkelen til norsk, og begrepet "Kukerundtsyndrom" ble født. Artikkelen ligger fortsatt på fitnessbloggen.no og kan leses her.

I denne artikkelen vil jeg bygge videre på dette, og introdusere konseptet Kukerundtsyndrom 2.0, som jeg mener er enda viktigere å gjøre verden bevisst på, slik at vi kan forebygge epidemien sammen.

Kukerundtsyndrom 2.0 handler nemlig om mangel på fremgang ikke bare på gymmet, men i livet som helhet.

## Kukerundtsyndrom 2.0

Med utgangspunkt i Kjetils oversettelse av tidligere nevnte artikkel definerer jeg Kukerundtsyndrom 2.0 slik:

Kukerundtsyndrom 2.0 er en psykisk lidelse som karakteriseres av et middelmådig liv og en fullstendig mangel på fremgang, selv med flerfoldige timer brukt på livet hver uke.

Kukerundtsyndrom 2.0 manifesterer seg som oftest i form av en sykelig besettelse med smarttelefoner, sosiale media, alkohol, shopping, junk food, Netflix, YouTube og andre distraksjoner. Frykt for fysisk aktivitet, å tilbringe tid i naturen, krevende arbeid og dype relasjoner er andre symptomer. Ordentlig innsats for å utvikle seg mangler, eller kastes bort på uproduktive aktiviteter.

Selv om vi har sett en alarmerende økning i kukerundtsyndrom de siste årene, kan konsentrasjonen av tilfellene variere. Det estimeres riktignok at 90-100% av befolkningen lider av sykdommen i varierende grad.

Miljø og sosiale nettverk spiller en viktig rolle i sykdomsforløpet. Det teoriseres at lidelsen har sitt utspring fra mangel på informasjon og kontraproduktiv markedsføring fra gigantene som tjener på forbrukerkapitalismen.

Den menneskelige natur, samt de såkalte latskap- og selvtilfredshetsgenene, hjelper sykdommen å slå rot i kroppen.

Kukerundtsyndrom 2.0 er en luftbåren smitte, og sprer seg ved at sykdomsbærerne kommuniserer med andre individer på utdanningsinstitusjoner, på internett, eller på andre interaksjonsarenaer.

Sykdommen manifesterer seg stort sett i slutten av tenårene, men kan likevel gå udiagnostisert hele livet. Diagnosen gis av en profesjonell og er basert på observasjon av atferd og kroppslig fremgang. Symptomer og forebyggende tiltak gås igjennom og diskuteres.

### Mangel på fremgang

Rotsymptomet på Kukerundtsyndrom 2.0 kan karakteriseres som mangel på fremgang i livet.

Har livet ditt blitt bedre de siste månedene?

Har du hatt betydelig utvikling på viktige områder som økonomi, sosiale relasjoner, trening, studier, kunnskap og ferdigheter?

Da er sjansen stor for at du lider av Kukerundtsyndrom 2.0.

### For stort fokus på ineffektive aktiviteter

Overdrevet smarttelefonbruk, alkoholinntak, inntak av søppelmat, TV-titting, spilling, sløsing av penger og sosiale media-bruk er tidstyver som ikke bare hindrer fremgang, men som gjør livet dårligere.

I den fantastiske boka "Optionality" av Richard Meadows, kategoriseres dette som "Bunnløs grop", eller aktiviteter som kan føre til en negativ spiral på utviklingen i livet.

> Bunnløs grop: En opsjon med en negativ asymmetri: Den potensielle oppsiden er liten eller begrenset, og den potensielle nedsiden er ubegrenset.
> - Richard Meadows, "Optionality"

![Bilde av Nick Bondarev fra Pexels](https://example.com/path-to-image)

### For lite fokus på effektive aktiviteter

Til kontrast fra aktiviteter som karakteriseres som "Bunnløs grop" har vi "Skattekiste"-aktiviteter.

> Skattekiste: En attraktiv opsjon med en liten eller begrenset nedside, og en ubegrenset oppside. En positiv asymmetrisk opsjon
> - Richard Meadows, "Optionality"

![Bilde av David Bartus fra Pexels](https://example.com/path-to-image)

Aktiviteter som havner i denne kategorien inkluderer fysisk aktivitet, sunt kosthold, sparing, læring, meningsfullt arbeid, lesing, og tid brukt på å forsterke sosiale bånd.

Den eneste "kostnaden" ved Skattekiste-aktiviteter er kortvarig, og det å trene opp evnen til å ta disse valgene vil i tillegg betale seg tilbake i form av selvdisiplin, som er overførbar til alle andre valg som skal tas i fremtiden.

### Mangel på å måle fremgang

Hvordan kan en være trygg på at en utvikler seg i en positiv retning?

Ved å måle.

Hvordan er den fysiske formen din egentlig?

Hvordan er helsa di?

Hvor mye har du i økonomisk kapital (eiendeler minus gjeld)?

Hvor dype relasjoner har du?

Hvordan presterer du på jobb/studier?

Det trenger ikke nødvendigvis være nødt til å være kvantifisert med tall (selv om det kan være effektivt på mange områder), men det å ta en regelmessig "check-in" med seg selv på disse områdene er essensielt for å bli bevisst på hvor en bør legge litt ekstra innsats.

Jeg har god erfaring med å sette av et fast tidspunkt i uka til en slik egenevaluering. Dette har vært en svært viktig faktor i min egen utvikling.

### Kukerundtsyndrom-testen 2.0

Er du usikker på om du lider av Kukerundtsyndrom 2.0?

Her er 10 spørsmål du kan bruke som utgangspunkt for å diagnosere deg selv:

1. Du evaluerer ikke utviklingen i livet ditt jevnlig.
2. Du har ikke en strukturert plan over dagene dine.
3. Du er mer opptatt av den neste tingen du skal kjøpe enn å spare.
4. Du tenker mer på muligheten for å få en one-night-stand enn en fast partner.
5. Du tilbringer mer enn 15 minutter daglig på meningsløs scrolling på sosiale media.
6. Du setter ikke av tid til fysisk aktivitet.
7. Du spiser junk-food mer enn 3 ganger i uka.
8. Du har ikke satt deg langsiktige mål du jobber mot.
9. Du idoliserer kjendiser som Kim Kardashian og Dan Bilzerian.
10. Du ser på TV eller Netflix mer enn én time om dagen.

## Konklusjon

Ved å ta Kukerundtsyndromet-begrepet videre fra treningssfæren til å omhandle livet i sin helhet har du fått en introduksjon til Kukerundtsyndromet 2.0.

Forhåpentligvis har du fått en følelse av om du lider av syndromet.

I så fall håper jeg du tar en arlig prat med deg selv om dette er noe du ønsker å leve med, eller om du er klar for å gjøre det som kreves for å bli kvitt det.

Hvordan vil du se tilbake på et liv om du aldri blir kvitt Kukerundtsyndrom 2.0?

### Inspirationskilder

- Martin Berkhan: Fuckarounditis
- Kjetil Åmdal: Kukerundtsyndrom
- Richard Meadows: Optionality

#kukerundtsyndrom2_0 #bliraa #bunnløsgrop #skattekiste #optionality
