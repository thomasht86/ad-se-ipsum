---
title: "5 måter Forsvaret kan endre livet ditt på"
excerpt: "Forsvaret har unike forutsetninger for å skape ordentlig endring hos mennesker. Her er fem måter en periode i Forsvaret kan påvirke livet ditt."
permalink: /blog/5-mater-forsvaret-kan-endre-livet-ditt-pa/
date: 2021-02-18T00:00:00-07:00
categories:
  - blog
tags:
  - Personlig utvikling
  - Forsvaret
  - Livsendring
  - Selvforbedring
  - Militærtjeneste
---

Forsvaret har unike forutsetninger for å skape ordentlig endring hos mennesker. 

De samler folk fra hele landet og rører de sammen i en gryte, tilsetter forhåndsdefinerte verdier og utsetter de for stressende situasjoner. Jeg tror at resultatet etter denne prosessen er bedre mennesker. Derfor mener jeg at en periode i Forsvaret er noe de aller fleste ville hatt utbytte av. Jeg vil forklare hvorfor.

På videregående hadde jeg ikke et bevisst forhold til egne verdier. Jeg festet, slåss og kuket rundt. Jeg visste ikke hvem jeg ønsket å være. Jeg hadde en følelse av at det burde være "noe mer". Jeg manglet en tydelig retning i livet.

Da tiden var inne for å finne ut hva jeg skulle gjøre etter videregående var jeg usikker. 

Jeg tenkte at "jeg får vel bli ingeniør.." fordi jeg alltid hadde gjort det bra i realfag på skolen. Veien til å bli ingeniør var den veien samfunnet hadde lagt til rette for meg. Det var det "normale" valget. 

Heldigvis ønsket jeg noe mer. Jeg ville utfordre meg selv litt. Jeg oppdaget muligheten til å ta utdanning i Forsvaret, og å kombinere lederutdanning (befalsskole) med en bachelorutdanning i Telematikk på Cyberingeniørskolen (nå Forsvarets Ingeniørhøgskole).

Som 19-åring møtte jeg opp på Kjevik Lufthavn utenfor Kristiansand rett fra en festival med en avglemt 1,5-liters flaske med hjemmebrent på. Heldigvis ble jeg ikke kasta ut.

6 år senere var det en annen versjon av meg selv som forlot Rena med kursen rettet hjemover mot Trondheim etter å ha fullført skolen, og vært innom både Ubåtvåpenet, internasjonal tjeneste og Forsvarets Spesialkommando (FSK). (Jeg var dog systemingeniør, og "dessverre" ikke Spesialjeger)

Det var en råere versjon av meg selv.

Tida i Forsvaret gjorde meg til en bedre person.  

I denne artikkelen reflekterer jeg litt over det jeg tok med meg fra Forsvaret, med mål om å synliggjøre noen av de livsforandrende lærdommene Forsvaret kan gi deg. 

Artikkelen baserer seg på min erfaring med Cyberingeniørskolen, men de fleste elementene er fellestrekk som både førstegangstjeneste og andre utdanninger i Forsvaret vil kunne gi deg i litt varierende grad. 

1. Økt tro på deg selv

Det første Forsvaret gir deg er økt tro på deg selv og hva du kan få til. Allerede som aspirant eller rekrutt vil du få sprengt grenser du trodde du hadde. For meg som sjelden trente kondisjon og levde en hedonisk livsstil var tanken på å gå i flere dager i strekk med tung sekk uten særlig søvn og mat relativt fjern. 

Jesse Itzler skriver i boka "Living with a SEAL" om "40%-regelen" som nøkkelen til mental styrke. "40%-regelen" er enkel:

Når hodet ditt forteller deg at du er ferdig, at du er utslitt, at du ikke klarer å fortsette, har du egentlig bare brukt 40% av kapasiteten din.

-Jesse Itzler, "Living with a SEAL"

I Forsvaret lærer du 40%-regelen på kroppen. Du tror du ikke har mer å gå på, men ender gang på gang opp med å sprenge grensene for hva du trodde var mulig.

![Bilde: Hedvig Antoinette Halgunset/ Forsvaret](https://example.com/path-to-image1.jpg)

![Bilde: Tanja Renate Aakerøy / Forsvaret](https://example.com/path-to-image2.jpg)

Grensene for hva du kan gjøre og tåle både fysisk og psykisk flyttes. 

Du får et glimt av det enorme potensialet som ligger i deg. 

Potensialet som ligger i oss alle. 

2. Karakterbygging

Forsvarets grunnverdier er respekt, ansvar og mot. 

Grunnverdiene er tydelig operasjonalisert som en del av kulturen. Verdiene påvirker hvordan folk oppfører seg. Det kan en ikke si om alle organisasjoner. 

Forsvaret fremmer også mange gode verdier utover kjerneverdiene. Det er ingen i Forsvaret som synes det er greit å drikke seg full i uniform. Alle skjønner at en skal reise seg for eldre folk på bussen. Det er underforstått at en ikke sutrer og klager selv om en er kald, trøtt, sliten og sulten.

Jeg tror Forsvaret er i en unik posisjon til å påvirke soldatenes verdier gjennom karakterbygging. Gjennom å ta på seg en identitet som soldat arver en automatisk et sett meg gode verdier. Når en i tillegg forsterker denne identiteten døgnet rundt i et fellesskap med andre tror jeg vi er inne på noe av nøkkelen til at Forsvareter et så effektivt sted for en positiv personlighetsendring.

Karakterstyrker er noe annet enn personlighet. Det stikker enda dypere.

– Det vi ser av et menneske til daglig, er som toppen av et isfjell.  Det er når ting blir vanskelig, at du ser det som er under overflaten. Når det blir vondt, slitsomt og utfordrende. 

-Professor Ole Boe, usn.no 

Jeg  vil nok en gang henvise til denne testen, der du kan bli bevisst på dine egne karakterstyrker.

Gjennom å påvirke soldatenes verdigrunnlag og identitet bygger Forsvaret karakter gjennom praksis, noe sivile skoler ikke evner å gjøre på samme måte. 

Professor ved Forsvarets Høgskole, Janne H. Matlary, beskriver det slik:

I den militære utdannelse i Norge, men ingen andre steder, påtreffer man begrepet «karakterbygging», oversatt fra character formation. Uten å kjenne seg selv og trene seg i å handle riktig i krigssonen kan man ikke være soldat. Militærprofesjonen forutsetter etisk riktig handling som refleks. Men all skolering bør innebære karakterbygging. Dette oppnås gjennom det klassiske europeiske dannelsesprogram, ofte referert til som liberal arts. Dannelse er imidlertid ikke noe tillært, men riktig etisk praksis i en sånn grad at dydene blir internalisert som karaktertrekk. Man kan altså ikke lese seg til dannelse..

-Janne H. Matlary, "Ikke bare trene kroppen", Aftenposten

Karakterbygging handler om å lære seg å ta de riktige valgene. Problemet ligger som regel ikke i at en ikke vet hva de riktige valgene er, men at en må trene på å faktisk ta de. Ved å trene på å ta de riktige valgene i krevende psykologiske og psykiske omgivelser kan en bygge karakter. 

Er det noe som er mer verdifullt enn å bygge karakter?

3. En solid fysisk plattform

Fundamentet for alt vi gjør som mennesker kommer fra kroppen vår. Sammenhengen mellom fysisk aktivitet og alle mål på livskvalitet er bunn solid. For å ha energi til å møte store utfordringer i livet er du avhengig av en solid fysisk plattform.

I Forsvaret er fysisk aktivitet en integrert del av all utdanning. Det kan være alt fra marsj i skog med sekk, nærkamptrening, svømming og crossfit, til skiturer på NATO-plank, gjørmeløyper og min personlige favoritt; Militær hinderløype.

Du blir eksponert for et bredt antall måter å bruke kroppen på, og sjansen er stor for at du vil prøve noe her du ellers ikke ville gjort. For meg var nærkamptrening, hinderløyper og klatring noe jeg fikk sansen for, og senere har testet videre i en eller annen form.

Størsteparten av fysisk aktivitet i Forsvaret er lagt opp til gjennomføring i grupper. Dette er sikkert av praktiske hensyn, men jeg tror også dette har en rekke positive effekter både på motivasjon og prestasjon. 

![Bilde: Fride Sørensen / Forsvaret](https://example.com/path-to-image3.jpg)

En rå gjeng pusher hverandre til å bli bedre.

Jeg kan fortsatt kjenne blodsmaken etter noen av de råeste langintervallene vi kjørte i Forsvaret. 

Jeg begynte med en joggetur tidlig på morgenen da jeg var i Forsvaret, en vane jeg har gjenopptatt de senere årene. Jeg hadde nok ikke gjort det om ikke hjernen min hadde husket på alle de fine morgenturene jeg hadde for mange år siden, og følelsen det gav meg i etterkant.  

4. Venner og opplevelser for livet

Har du noen gang sett hvordan folk som har vært i Forsvaret sammen blir når de møter hverandre tilfeldig på byen? Det er akkurat som se to brødre atskilt i oppveksten gjenforenes. Det tar ikke mange sekundene før karer som ellers er svært sparsommelige på klemmene sine henger rundt halsen på hverandre og mimrer om felles opplevelser fra tida i Forsvaret.

En blir utrolig godt kjent med de man er i Forsvaret med. En blir kjent med både sterke og svake sider på en helt annen måte enn i det sivile. Gjennom å takle slitsomme utfordringer sammen blir båndene som knyttes ekstremt sterke. 

Du klarer ikke å skjule ditt sanne jeg gjennom et år i Forsvaret. 

Tidligere samme dag som jeg skriver denne artikkelen hadde jeg faktisk en digital kaffe med en god venn fra tida i Forsvaret. Det tok ikke mange sekundene før vi fant igjen tonen og latteren satt løst, og vi la planer for å besøke slik den gjør med de fleste jeg holder kontakten med.

![Foto: Anette Ask/Forsvaret](https://example.com/path-to-image4.jpg)

Forsvaret tilrettelegger for et unikt samhold og vil gi deg venner fra hele landet du kan få stor glede av senere i livet.

Du har en sofa å krasje på i de fleste byer i landet om du har vært i Forsvaret

5. Økt takknemlighet for de små tingene

Jeg tror på kontraster i livet – at vi mennesker må føle på det ubehagelige. Mange har et flatt liv. Jeg tror neppe disse vil sitte igjen med en følelse av at livet har vært en fantastisk reise. Man må kjenne på et stort spekter av følelser for å si at livet har vært nettopp fantastisk.

- Erik Bertrand Larssen

Du aner ikke hvor godt en seigmann kan smake før det er den første næring du har fått på flere dager. Du aner ikke hvor deilig det kan være å få seg et par minutter i drømmeland fullt påkledd med hjelm på hodet og en klumpete sekk som pute. 

Det er utrolig hvor moro det kan være å gå på skitur på et par slitte Landsem-ski arvet etter morfaren din når de siste skiturene du har vært på har vært med pulk, NATO-plank, og en AG-3-kolbe som har gitt deg kavringer i haka utallige ganger.

I hverdagslivet vårt har vi vent oss på komfort som vann, elektrisitet, 4G, WiFi, dusj, seng, og all mulig mat vi kan tenke oss kun et par tastetrykk unna. 

Jeg sier ikke at det er galt å benytte seg av disse "luksusene". Jeg sier at ved å gi avkall på slikt lærer en seg å "resette" normalen. En kan glede seg og nyte det at en faktisk har en seng, i stedet for å tenke at en gjerne skulle hatt en Hästens Vividus-seng til en halv million. 

De fleste som er i Forsvaret går gjennom en eller annen form for mestringsøvelse eller stridskurs, populært kalt "Helvetesuka". Der blir komfortsensitiviteten virkelig resatt.

Helvetesuka er magisk. 

En lærer seg å være takknemlig for små ting. 

Og det er en utrolig nyttig kvalitet.

Konklusjon

I denne artikkelen har jeg trukket frem noe av det viktigste Forsvaret ga meg i perioden jeg var der. Kanskje var jeg utrolig heldig med lederne og mine medsoldater. Jeg har uansett hørt mange lignende erfaringer fra andre som har vært i Forsvaret. Og da har vi ikke en gang begynt å snakke om de tekniske ferdighetene en lærer, slik som førstehjelp, skredsikring, overlevelsesferdigheter, oppsett av telt og gapahuk, og hvordan en klær på seg riktig. 

Dersom du eller noen du kjenner ønsker å sjekke ut hvilke muligheter som finnes av utdanning i Forsvaret er det en oversikt her: [Forsvarets utdanninger](https://www.forsvaret.no/utdanning/utdanninger)

Om du ønsker å bli en del av et ekstraordinært miljø som tar det jeg har skrevet om enda lenger, kan du også sjekke ut FSK.

Har du vært i Forsvaret selv og deler noen av synspunktene i artikkelen?

Kanskje kjenner du at komfortsonen har krympet litt? 

Da har jeg en utfordring til deg her.

Hvis ikke nå, når...?

Inspirasjonskilder

- Eirik Kristoffersen, "Jegerånden"
- Erik Bertrand Larssen, "Helvetesuka"
- Jesse Itzler, "Living with a SEAL"
- Mark Divine, "The Way of the SEAL"
- David Goggins, "Can't Hurt Me"

