---
title: "Hva er egentlig lykke?"
excerpt: "Utforskningen av lykke og hvordan vi kan oppnå en dypere forståelse og tilfredsstillelse i livet."
permalink: /blog/hva-er-egentlig-lykke/
date: 2021-03-24T00:00:00-07:00
categories:
  - blog
tags:
  - lykke
  - filosofi
  - positiv psykologi
  - eudaimonia
  - hedonisme
---

# Hva er egentlig lykke?

Lykke er et stort og viktig tema. 

## Hva er det som gjør oss mennesker lykkelige?

Hva er nøkkelen til det gode liv?

Hva gjør livet verdt å leve?

Kanskje er dette blant de største og viktigste spørsmålene som finnes?

Spørsmål som dette har stått sentralt i filosofien i flere tusen år, og helt sikkert før den tid også. Det er faktisk så mange som har tenkt og skrevet rundt dette at det kan være litt overveldende for mange av oss. Det er en start å se hva kloke folk som har levd før oss har skrevet rundt dette.

Det hjelper å se på forskning innen positiv psykologi. Dette kan gi oss knagger å henge våre egne opplevelser på. Et utgangspunkt for å utforske vår egen vei. Et kart vi kan bruke på vår egen reise. 

Vi må bare være klar over at kartet er lite detaljert. Det kan til og med være helt feil. Grunnen er jo at hvert individ har sitt eget unike kart. Vi må fylle inn detaljene selv. For det er jo unektelig slik at det hjelper lite å lese uten å virkelig forstå. For å gå fra kunnskap til kompetanse må vi gjøre. Vi må feile. Vi må lære for oss selv. 

Jeg har forsøkt å sette meg inn i en del av det som er skrevet om dette. Og det er svært. Det er komplekst.

Det er uendelig mange argumenter, detaljer og nyanser en kan grave seg ned i. Jeg har definitivt ikke fasiten. 

Jeg tror likevel det er nyttig og viktig å snakke om dette. Kanskje er det noe av det viktigste som finnes?

I denne artikkelen vil jeg ikke prøve å gi et kart. Men kanskje jeg kan formidle et nyttig verktøy som lar deg skille mellom land og hav. Så er det uendelig mange varianter av både land og hav. 

Men la oss starte der. I likhet med andre modeller av virkeligheten vil heller ikke denne være korrekt. Men den kan likevel være nyttig. 

### Lykke 1 - Hedonisk velvære

I følge nobelprisvinner Daniel Kahneman benytter hjernen vår har to hovedsystemer for å forme tanker. System 1 er ansvarlig for de raske, automatiske, ubevisste, følelsesmessige tankene.

Hva er 2+2? Lese en tekst. Finne ut hva som er størst av to objekter. Lykke 1 kan ses på på samme måte. En lykke som oppstår automatisk basert på System 1. Det er følelser som dukker opp i øyeblikket. Det er en flyktig tilstand som kan dukke opp raskt, og forsvinne raskt. Det er følelser som oppstår som følge av en biologisk mekanisme. 

![Bilde av Tim Samuel fra Pexels](https://example.com/link-to-image)

Hedonisk velvære kan komme i form av:

- Gleden av å spise en sjokolade
- Nytelse av en seksuell opplevelse
- Å få positiv oppmerksomhet fra andre
- Nytelsen av et treretters gourmetmåltid
- Følelsen av forelskelse
- Å vinne på skrapelodd
- Å motta facebook-likes
- Å ta rusmidler eller stimulanter
- Å se at fotballaget du heier på scorer mål

Dette kan gi gode følelser. Det gir oss glede i øyeblikket. Følelser som dette kan hjelpe oss å føle oss subjektiv velvære. Har vi god tilgang på god mat, teknologiske duppeditter, penger og litt rusmidler er det lett å tro at vi har et godt liv. Det kan det for så vidt også være - fra et subjektivt ståsted. 

Problemet er at dette ikke er nok. Det etterlater en tomhet. En følelse av at det burde vært noe mer.

Faren er at disse følelsene ofte kommer med en kostnad. Og de forsvinner fort. 

Dersom dette hadde vært alt vi hadde trengt er det en rekke spørsmål som dukker opp. Hvorfor er ikke penger korrelert med lykke dersom en har en viss sum? Hvorfor kan mennesker med strevsomme levekår ofte være mye lykkeligere enn de som har tilgang på langt flere kilder til subjektiv velvære? Hvorfor blir ikke lotterivinnere lykkelig en stund etter å ha vunnet en gevinst? Hvorfor har ikke all teknologisk utvikling de senere årene skapt en varig økning i lykke?

Vi trenger noe mer. Subjektiv velvære er en del av bildet, men for å føle oss tilfredsstilt, trenger vi en mer komplett form for lykke. En lykke som varer lenger. Som er større enn øyeblikkene.

En fornøyelse og varig tilfredsstillelse med livet som helhet. Utover transiente øyeblikk. Vi trenger også lykke 2.

### Lykke 2 - Eudaimonisk velvære

Ordet eudaimonia er gresk og kan oversettes med "en god sjel". Dette er det som mangler for å oppnå helhetlig lykke. Andre ord vi kan bruke for å unngå assosiasjonen med ordet lykke er "blomstring", eller tilfredsstillelse. Det er å fungere godt. 

![Bilde av Tim Douglas fra Pexels](https://example.com/link-to-image)

Eudaimonisk velvære kan komme i form av:

- Arbeide mot meningsfylte mål
- Følelse av at en bidrar med noe av verdi for andre
- Innsats gjort til glede for andre
- Selvutvikling
- Å lære seg noe nytt
- Å utnytte sine unike styrker

Det å bli rå er å blomstre. Å blomstre er å bli den råeste versjonen av deg selv. 

Å lære deg å nyte øyeblikkene, men samtidig også jobbe med å blomstre. Å utnytte ditt potensial. Å bli alt du kan være. Å være til nytte for verden. 

#### Utfordringene

Ved første øyekast virker dette kanskje i overkant enkelt. Kan vi ikke da bare legge opp dagene våre slik at vi får litt av lykke 1 og litt av lykke 2 - Og vipps så har vi skaffet oss et lykkelig og dypt tilfredsstillende liv? Dessverre er det nok ikke så enkelt. Det vil være flere utfordringer på veien. Enorme utfordringer.

Her er de tre utfordringene jeg anser som de største på veien mot mer lykke 2:

1. **Du vil oppleve smerte**

Den første utfordringen er at vi kommer til å møte på lidelse i livene våre. Lidelse vi ikke er skyld i eller har kontroll over. I buddhismen står dette så sentralt at det er den første av deres fire edle sannheter; Livet er smertefullt. Vi kommer til å oppleve følelser som frykt, tristhet, tap og sorg. Dersom vi ikke håndterer disse på en god måte kan de negative følelsene manifestere seg til å bli en del av hverdagen. Det er farlig. I sin verste form kan dette skape alvorlige psykiske lidelser. Men det er farlig, også i mindre mengder. Grunnen er at det sjeler lykke fra oss. Vi kan ikke kjenne hverken på lykke 1 eller lykke 2 dersom vi har negative følelser.

Lidelse og negative følelser stjeler båndbredde fra hjernen vår. For hvert øyeblikk vi kjenner på slike følelser går vi glipp av en sjanse til å kjenne på gode følelser.

Det verktøyet som har gitt meg nøkkelen til å redusere denne smerten og de negative følelsene har jeg lært meg fra Stoisismen. Stoikernes idé om å snu motgang til en positiv utfordring har vært en game-changer for meg og mange jeg kjenner. Å se på motgang som en kilde til en positiv utfordring. En mulighet til å handle dydig. Til å elske alt som skjer. Å forstå hva man kan kontrollere og ikke.

2. **Du er nødt til å legge ned en innsats**

Det å oppnå lykke 2 er strevsomt. Lisa Straume, PhD i positiv psykologi, kaller lykke 2 den strevsomme lykken. For å få kjenne på denne formen for lykke må vi streve. Det krever hardt arbeid. Det krever å utfordre komfortsonen din. Det krever å møte dine frykter rett på. Det er å bekjempe dragene du kommer til å møte på din heltereise. Det er å ta ditt livs viktigste valg.

Nøkkelen til denne utfordringen tror jeg er todelt;

- Finne mening i det vi gjør
  Det første vi kan gjøre er å knytte arbeidet til noe større enn oss selv. Å se på arbeidet som meningsfylt, og noe som bidrar til verdi for andre. Det gjør at vi føler arbeidet i større grad vil være verdt det. Det vil være en stor kilde til lykke 2. 
- Gjøre nyttige ting vi finner glede i
  Når vi gjør noe vi liker å gjøre, for sin egen skyld, skaper vi lykke 1. Jeg tror vi alle har nyttige ting vi finner glede i. Aktiviter som kan være en kilde til både lykke 1 og lykke 2. Det kan være all form for fysisk aktivitet. Det kan være kreative aktivtiteter. Det kan være samspill med andre. Dersom vi finner slike aktiviteter, og kanskje tilpasser de litt, kan vi oppdage at de er nyttige. Kanskje gjennom at vi selv blir mer produktive. Kanskje gjennom å gi andre glede. Kanskje gjennom å skape en eller annen form for kunst andre finner glede i. Vi kan finne flytaktiviteter som har en verdi, både for oss selv og andre.

3. **Vi tror det er enten eller**

Mange tenker på som lykke 1 og lykke 2 som en dikotomi. Som at man ikke kan få den ene uten å gi avkall på den andre. Dersom vi tar oss en heidundrende fest med alle tilhørende nytelser setter vi lykke 1 foran lykke 2. Vi prioriterer nytelsen. Vi velger den feiteste burgeren. 

Dersom vi i stedet prioriterer å gjøre ferdig en skoleoppgave den samme kvelden, og sitter med en følelse av at vi ofrer noe viktig for oss, setter vi lykke 2 i førersetet. Da prioriterer vi strevet. Vi velger den sunne, smakløse burgeren.

Så hvordan kan vi maksimere både lykke 1 og lykke 2? Jeg har to forslag:

1. **Den gylne middelvei**

Ved å følge Aristoteles' råd om å følge den gylne middelvei kan vi få både lykke 1 og 2. 

Vi kan være modig uten å være feig eller dumdristig. Vi kan være måteholden uten å fråtse eller være en asket. Vi kan være ambisiøse uten å være lat eller grådig.

Vi kan utfordre komfortsonen jevnlig, men forstå at noen utfordringer krever mer trening før de kan møtes. Vi kan leve en sunn og aktiv livsstil, og samtidig nyte god mat innimellom. Vi kan oppnå fantastiske resultater på jobb, og samtidig ha et godt familieliv. Vi kan lese selvutviklingsbøker, og samtidig kose oss med en serie på Netflix iblant. Vi kan nyte en pils med gutta over Teams en gang i blant uten å drikke alkohol mange dager i uka.

Ved å følge den gylne middelvei setter vi desto større pris på nytelsene når vi først unner oss dem. Vi blir mer sensitive for lykke 1-følelsen de gir oss. 

2. **Finne strevsomme aktiviteter vi nyter**

Er det slik at alt som er strevsomt er et slit? Jeg tror ikke det trenger å være det. Jeg tror vi alle har ting vi liker å gjøre som er produktivt og har en verdi for andre. Det kan være håndarbeid, kunst, skriving, fysisk aktivitet eller å lære bort noe til andre. 

Ved å gjøre strevsomme og produktive ting som vi også liker å gjøre, kan vi få i både pose og sekk. Vi kan glede oss til arbeidet hver dag. Vi kan elske mandager. 

Vi kan velge en burgersom er både sunn og smaker godt.

Vi kan bli strevnytere. 

Men husk, for å nyte disse aktivitetene må vi mestre de. Og før mestring kommer innsats. Det kommer ikke uten innsats.

### Konklusjon

Jeg håper konseptet om lykke 1 og lykke 2 kan være til nytte for deg. At du ser en vei videre for hvordan du kan fylle inn detaljene på ditt eget kart. At du har noe du ønsker å teste ut for å skape deg litt mer lykke i ditt eget liv. 

For meg er dette spennende. Det blir litt som et spill der man prøver, feiler og lærer.

Utforsker sitt eget potensiale.

Et spill der belønningen kan være et litt råere liv. 

Men fremfor alt, et spill som er morsomt å spille. 

#### Inspirasjonskilder

- Aristoteles
- Marcus Aurelius
- Seneca
- Abraham Maslow
- Martin Seligman
- Richard Ryan & Edward Deci
- Edward Diener
- Daniel Kahneman
- Tal Ben-Shahar
- Scott Barry Kaufmann
- Joar Vittersø
- Handbook of Eudaimonic Well-Being
- Lykken er ikke bare å være fornøyd
- Vi må ta lykke mer på alvor
- Jakob Sverre Løvstad, Lykkens eksistensialisme
- Lisa Straume
- Doktor i positivitet: — Velvære er ikke nok. Du trenger litt strevsom lykke også
- Jobbglede er strevsom lykke
- lykkeeudamoniahedoniastrevsomnytelsestrevnyter
- Lykke

