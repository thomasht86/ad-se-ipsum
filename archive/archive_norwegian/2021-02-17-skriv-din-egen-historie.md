---
title: "Skriv din egen historie"
excerpt: "Hvordan vil livshistorien din se ut om noen år? Ta ansvar og skriv din egen historie, inspirert av eksempler som Elon Musk og Arnold Schwarzenegger."
permalink: /blog/skriv-din-egen-historie/
date: 2021-02-17T00:00:00-07:00
categories:
  - blog
tags:
  - historie
  - motstand
  - livskvalitet
  - elon musk
  - arnold schwarzenegger
  - selvutvikling
---

Dersom du fortsetter i ditt nåværende spor, hvordan vil livshistorien din se ut om noen år?

Har du en positiv utvikling i livskvalitet? Eller er den relativt stabil?

Hvordan er trenden? Hvor vil den være om 5 år? 10 år?

Et eksempel på en kurve med økende livskvalitet over tid.

![Bilde av fotografierende fra Pexels](https://example.com/path-to-image)

Vil historien din være spennende og inspirerende?

Vil det være en historie du er stolt av?

Hvem vil være forfatteren av historien din?

Kanskje viktigst av alt; Vil historien din ha en forfatter?

Uten en forfatter er sjansen stor for at historien blir kjedelig.

## Ta ansvar

Det er ingen magisk fe som vil skrive historien for deg.

Du må skrive din egen egen historie.

Elon Musk har tatt ansvar for å skrive sin egen historie. Den er spennende. Den har mening.

![Photo by SpaceX on Unsplash](https://example.com/path-to-spacex-image)

Hans historie kommer til å bli husket lenge etter han har forlatt jorda (eller forhåpentligvis Mars).

Det er mange kapitler i historien

Heltereisen har mange oppdrag. Herkules måtte bekjempe mange monstre.

Din historie har mange kapitler.

Elon Musks historie består av mange kapitler:

- Han revolusjonerte måten vi betalte over nett på gjennom PayPal.
- Han revolusjonerte måten vi kjører bil på med Tesla.
- Han revolusjonerte romfart med SpaceX.
- Han jobber med å endre samspillet mellom mennesker og datamaskiner med Neuralink.

Kanskje er et kapittel i din historie å være en fantastisk mamma som gir trygghet, samhold og kjærlighet til et lite barn?

Kanske er et kapittel i din historie å gjøre arbeidsplassen din fantastisk for kollegene dine?

Kanskje er et kapittel i din historie å være en idrettsutøver som inspirerer tusenvis av barn til å finne idrettsglede?

Kanskje er et kapittel i min historie å skrive artikler som hjelper noen å bli en råere versjon av seg selv?

Vi har flere oppdrag som alle er kapitler i vår historie.

## Fra oppdrag til identitet

For at du skal tørre å stå i oppdraget må oppdraget bli en del av den du er. Tar du på deg et oppdrag uten å akseptere identiteten som kreves er du dømt til å feile.

Sier du at du skal bli en forfatter uten at du egentlig ser på deg selv som en forfatter kommer du aldri til å gi ut en bok.

Som jeg skrev om i “Historien du forteller deg selv” er måten du ser på deg selv på avgjørende for hva du kan få til.

Hvorfor? Fordi om du ikke har troa på deg selv kommer du ingen vei.

Da kommer du til å stikke hjem til mor i møte med den første dragen du møter. Da kommer du aldri til å publisere bloggen din.

Da kommer du aldri til å levere det banebrytende prosjektet på jobb.

Da kommer du aldri til å starte ditt eget firma.

Da kommer du aldri til å vinne det mesterskapet.

Da kommer du aldri til å bli den råeste versjonen av deg selv.

Om du ikke har troa er det her du må starte. Les en bok om noen som har oppnådd det du drømmer om. Jeg garanterer deg at det er noen der ute som har overkommet større hindre enn deg for å få til det du drømmer om. Send dem en melding. Spør hva de gjorde. Jeg er helt sikker på at de kan hjelpe deg å få troa.

Det er ingenting du ikke kan få til om du har troa.

Om troa er sterk nok blir veien videre klar.

## Bryt oppdraget ned i handlinger

Arnold Schwarzenegger hadde en drøm om å komme seg til USA som tenåring.

Født i en middelklassefamilie på den østerrikske landsbygda på i 1947 var ikke dette en enkel sak. Dette ble Arnold’s oppdrag. Etter hvert forstod han hatt nøkkelen hans til å realisere drømmen sin var å vinne Mr. Universe-konkurransen.

Oppdraget var klart.

Når oppdraget er klart gir det oss et problem å løse. Det er vi mennesker gode på.

![Schwarzenegger og President Ronald Reagan i 1984](https://example.com/path-to-reagan-schwarzenegger-image)

“Hvordan kan jeg vinne Mr. Universe-konkurransen” ble problemet Arnold måtte løse.

Svaret var ikke komplisert. Han måtte trene hardt som faen hver dag, spise mat som bygde mest mulig muskler, og trene på poseringer.

Når handlingene som kreves for å løse oppdraget er klare må du sørge for å allokere tid til handlingene og gjennomføre hver dag.

Da blir neste hinder gjennomføringskraft.

## Gjennomføringskraft

Her begynner det å bli vanskelig. Alle handlinger som kreves for å løse store oppdrag krever en viss innsats. Enda verre, denne innsatsen kreves opprettholdt over lengre tid. Disiplin.

Handlingen er avhengig av oppdraget.

Handlingen kan virke triviell og kjedelig.

Handlingen er heltens trening. Det er forberedelser.

Handlingen kan være:

- Å skrive hver dag - selv om senga frister mer.
- Å trene hver dag - selv om en er sliten og det regner ute.
- Å ha tålmodighet overfor barna sine - selv om de bruker en halvtime på å kle på seg.
- Å sette av tid til å prioritere de viktigste arbeidsoppgavene på jobb - selv om det er mange e-poster en kunne svart på.

Jo viktigere oppdraget er for oss, jo større indre motivasjon har vi for å gjennomføre handlingene. Den trenger vi når de tøffe dagene kommer. Og de vil komme. Ellers er oppdraget for enkelt.

Men du kan ikke bare stole på motivasjon. De som setter sin lit til motivasjon er de som aldri gjennomfører nyttårsforsettene sine. I stedet bør du lage deg et system som gjør det enkelt for deg å gjennomføre handlingene.

En av mine favorittmetoder for å opprettholde gjennomføringskraft er å lage seg et minimumsnivå som alltid skal gjennomføres, og som det ikke her noen unnskyldning for å droppe, selv om du blir syk. Ved å ha et minimumsnivå beholder du moment og progresjon uansett hva som måtte dukke opp.

De fleste gangene vil du knuse minimumsnivået, mens andre ganger kan det være mer enn nok å nå det.

Systemet kan også innebære å tilpasse miljøet ditt slik at handlingene blir lettere å gjennomføre.

Det kan være å legge frem joggeskoene kvelden før, installere en produktivitetsapp på PC’en din, det kan være å blokke av tid i kalenderen.

Detaljene avhenger av handlingen.

Men gjør deg selv en tjeneste. Ikke stol kun på motivasjon.

Motivasjonen har en formidabel motstander.

## Overvinn Motstanden

De tøffe dagene vil du å tvile på deg selv.

Garantert.

Hvis ikke er ikke oppdraget ditt tøft nok.

Du vil høre en stemme som hvisker:

- “Kanskje jeg ikke er skapt for dette?”
- “Kanskje jeg bare må innse at jeg ikke har det som kreves?”
- ”Kanskje jeg skal holde meg til noe jeg kan i stedet”

Denne stemmen kommer fra det Steven Pressfield kaller “The Resistance” - Motstanden.

Den bunner i frykt og springer ut fra øglehjernen vår.

Ikke hør på motstanden.

Det er kun den som står mellom deg og alt du vil ha. Alt du kan bli. Alt du kan gi.

![Hercules slåss mot Hydra](https://example.com/path-to-hercules-hydra-image)

Lar du Motstanden vinne en gang blir den sterkere.

Men, om du overvinner Motstanden er det du som har overtaket.

Da har du kraft til å skrive historien din akkurat som du vil.

For å forsterke troa og bygge selvtillit i kampen mot Motstanden er det viktig at du gir deg selv kredd hver gang du overvinner Motstanden.

Hver gang du velger å gjøre det du vet du burde gjøre må du feire.

Kjenn på følelsen over å ha overvunnet Motstanden i dette slaget. Da stiller du enda sterkere neste gang den prøver seg.

Feiringen kan være så enkelt som å knytte neven for seg selv og tenke “Ha! Jeg vant denne runden!”, krysse av en boks på et skjema (Seinfeld-metoden) eller det kan være å legge ut treninga si på Strava.

## Konklusjon

Vi har sett på det som kreves for å skrive din egen historie.

Stegene kan oppsummeres slik:

1. Ta ansvar
   Velg om du er villig til å ta ansvar og bli forfatteren av ditt eget liv.

2. Velg deg et kapittel
   Finn deg et oppdrag som er viktig for deg, med passende vanskelighetsgrad for ditt nåværende nivå. Velg deg en retning. Sett deg et mål.

3. Tro
   Ha troa på at du kan gjennomføre oppdraget. Se at andre har gjort det.

4. Gå fra oppdrag til handling
   Finn svar på spørsmålet “Hva må jeg gjøre hver dag for å løse oppdraget?”
   Allokér tid og sted til handlingene.

5. Gjennomføringskraft.
   Lag deg system for å gjennomføre handlingene, også på tøffe dager.

6. Behold troa!
   Feire hver seier over Motstanden, dette bygger selvtillit og gjør deg sterkere i neste kamp.

Du har alt trenger for å komme i gang med å skrive din historie.

Motstanden blir sterkere jo lenger du venter.

Ikke vent.

Skriv en ekstraordinær historie.

Bli rå!

## Inspirasjonskilder

- Joseph Campbell, "Hero With a Thousand Faces"
- Arnold Schwarzenegger, "Total Recall"
- Steven Pressfield, "War of Art"

