---
title: "Den sjokkerende effekten av små valg"
excerpt: "Hvordan små, tilsynelatende ubetydelige valg kan ha en enorm effekt på livskvaliteten vår over tid."
permalink: /blog/den-sjokkerende-effekten-av-sma-valg/
date: 2021-01-30T00:00:00-07:00
categories:
  - blog
tags:
  - valg
  - vaner
  - viljestyrke
  - selvforsterkende effekt
---

Den lille sleivkommentaren til kjæresten din.

Den ene treningsøkta som blir skippa.

Den hvite løgnen til en kompis.

Den unødvendige kvelden på byen.

Det nye antrekket du kjøpte med kredittkort.

Dette er jo tilsynelatende små, isolerte valg som ikke har noen særlig effekt på den totale livskvaliteten vår, er det ikke det da?

Nei.

Det er ikke det.

Du tar 35 000 valg daglig, og det er summen av disse som avgjør hvem du er som person, og hvilket liv du lever.

I denne artikkelen vil jeg vise hvorfor hvert enkelt av disse valgene er så viktige, og motivere deg å ta bedre valg i hverdagen.

## Små valg blir til vaner

Når vi tar et valg og utfører en handling "primer" vi hjernen til å kjenne igjen tilsvarende situasjoner senere, og gjør det mer sannsynlig at det samme valget vil tas i en lignende situasjon i fremtiden.

Om du tar et valg om å sjekke telefonen med en gang du står opp er sjansen stor for at du vil gjenta denne handlingen neste dag.

Dette er både gode og dårlige nyheter, og er grunnen til at vaner har så utrolig stor påvirkning på oss over tid.

Ved å ta et godt valg skaper vi oss et positivt moment for å gjenta det samme valget senere.

Den dårlige nyheten er at dette selvfølgelig også gjelder dårlige valg.

Den finnes en rekke triks du kan ta i bruk for å endre vaner, men det er tema for en kommende artikkel.

## Små valg påvirker viljestyrken din

Så kommer det som kanskje ikke er like åpenbart.

Alle gode valg vi tar bidrar ikke bare til å forsterke sannsynligheten for å ta det spesifikke valget igjen senere, men også alle andre gode valg.

Det å utøve selvkontroll på et område så ut til å forbedre alle områder av livet. De røykte færre sigaretter og drakk mindre alkohol. De holdt hjemmene sine ryddigere. De tok oppvasken og vasket klær oftere. De prokrastinerte mindre. De gjorde arbeidet sitt og pliktene sine i stedet for å se TV og henge med venner først. De spiste mindre junk food, og erstattet dårlige spisevaner med bedre.

- Roy Baumeister, "Willpower"

Det er dette vi kaller viljestyrke.

Evnen til å ta valg som du vet er bedre for deg selv på lang sikt.

Det fantastiske er at viljestyrke kan benyttes på alle områder av livet, og er vist å være dobbelt så viktig som IQ for prestasjoner på skolen. Forfatter og turnverdensmester Dan Millman utdyper videre:

Viljestyrke er nøkkelen til suksess. Vellykkede mennesker strever uansett hva de føler etter å bruke sin vilje til å overvinne apati, tvil eller frykt.

Viljestyrken kan være forskjellen på et "normalt" liv (preget av Kukerundtsyndrom 2.0) og et rått liv.

Det som er så fantastisk er at du kan trene den opp, et valg om gangen.

## Viljestyrke fungerer som en muskel

I boka "Willpower" skriver en av verdens fremste forskere på viljestyrke, Dr. Roy Baumeister, om hvordan viljestyrke brukt på et område fører til redusert viljestyrke på et annet område like etterpå.

Akkurat på samme måte som du klarer å løfte mindre etter å ha slitt ut en muskel på et sett med styrketrening til utmattelse.

Dette er grunnen til at Barack Obama og Mark Zuckerberg "automatiserer" ubetydelige valg som klesvalg;

De vil spare viljestyrken sin til langt viktigere valg.

Og akkurat som en muskel vil den bygge seg sterkere ved trening etter tilstrekkelig restitusjon.

Vi må altså passe på at vi trener muskelen nok for å stimulere til progresjon, men samtidig passe på å ikke overtrene, og sørge for tilstrekkelig restitusjon.

## Aktivitet har dobbel effekt

John Ratey legger i boka "Spark -The Revolutionary New Science of Exercise and the Brain" frem bevis på hvordan aktivitet påvirker hjernen vår positivt på en rekke måter.

Ved å legge inn littegrann trening kan vi motvirke depresjon, øke mental kapasitet, og ikke minst sette oss selv i en mental tilstand for å ta bedre valg på andre områder.

Tenk bare på hvor mye mer sannsynlig det er for at du spiser et sunt måltid etter du har trent, kontra på slutten av en lang dag på kontoret med mye stress, eller en kveld på byen. Sannsynligheten for å stikke på Mc'ern på vei hjem er uendelig mye større om du er i en stressa mental tilstand.

## Små valg påvirker selvbildet ditt

Som jeg skrev om i "Hva er historien du forteller deg selv?" har historiene vi forteller oss selv stor påvirkning på våre handlinger.

Når du tar dårlige valg er sannsynligheten stor for at du vil rasjonalisere valget ved å lage en unnskyldning for deg selv.

Når du tar gode valg derimot vil du sakte, men sikkert bygge opp et bilde av deg selv som en person med viljestyrke.

Følelsen av å se på seg selv som en person med viljestyrke gir deg uante krefter til å oppnå omtrent hva du vil i livet.

## Den selvforsterkende effekten

Nå har vi sett på tre ulike måter små valg påvirker deg på:

- Små valg påvirker vaner
- Små valg påvirker viljestyrken din
- Små valg påvirker selvbildet ditt

Dette betyr at valgene vi tar gir oss moment (enten positivt eller negativt) som forsterkes over tid gjennom å legge grunnlaget for vaner, påvirke viljestyrken og selvbildet vårt, som igjen påvirker valgene våre.

Forskjellen i resultat er enorm.

Spesielt hvis vi spoler noen år frem i tid.

Du har kanskje hørt uttrykket 1% bedre hver dag.

Dette tenker jeg er urealistisk å ta sikte på.

Men hva om vi tenker 0.1% bedre hver dag?

Det må vel være innafor.

Om livskvaliteten din er på 70 i dag, vil den vokse til 101 i løpet av et år.

På 3 år vil den selvforsterkende effekten ha økt livskvaliteten din til 209.

Dette er selvfølgelig litt forenklet, men poenget står.

Hvilket liv vil du leve?

Dette er ditt livs viktigste valg.

## Neste steg

Avslutningsvis vil jeg invitere deg litt til å reflektere over egne valg i hverdagen, og tenke litt på den drastiske effekten små valg kan ha på livet ditt som helhet.

Hvordan er vanene dine?

Hvordan er viljestyrken din?

Ser du på deg selv som en person med viljestyrke?

Er det en uvane du vet ikke er bra for deg i det lange løp?

Følg med for kommende artikler som vil gå enda mer konkret til verks i å beskrive triksene du kan ta i bruk for å ta flere gode valg og bygge viljestyrke.

## Inspirasjonskilder

- Roy Baumeister: "Willpower"
- Kelly McGonigal: "The Willpower Instinct"
- Darren Hardy: "The Compound Effect"
- Dag Otto Lauritzen: "Viljestyrke"
- Dan Millman: "Way of the Peaceful Warrior"
- Dr. John Ratey: "Spark -The Revolutionary New Science of Exercise and the Brain"

