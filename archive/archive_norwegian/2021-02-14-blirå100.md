---
title: "BliRå100: Utfordringen som forandrer livet"
excerpt: "Har du noen områder du gjerne skulle blitt tøffere på? BliRå100 er utfordringen som kan hjelpe deg å overvinne frykten og utvide din komfortsone."
permalink: /blog/bliraa100-utfordringen-som-forandrer-livet/
date: 2021-02-14T00:00:00-07:00
categories:
  - blog
tags:
  - bliraa100utfordring
  - komfortsone
  - vaner
  - Selvutvikling
---

Har du noen områder du gjerne skulle blitt tøffere på?

Noen områder der frykten din holder deg tilbake fra å være den råeste versjonen av deg selv?

Kanskje er det trening, sosiale situasjoner, høydeskrekk, avhengigheter, komfort eller prokrastinering som er din nemesis.

Ville det ikke vært deilig å bli kvitte seg med denne? Å slakte dragen. Å gjennomføre din heltereise?

Det vil den fantastiske kona mi, May-Britt. 🧡

Denne utfordringen er en "gave" til henne, på Valentine's Day/Morsdag. (Ja da, hun fikk noe annet også 😉)

May-Britt har mange fantastiske styrker, som jeg kunne ramset opp herfra til evigheten. Men det er et område hun føler hindrer henne fra å bli den råeste versjonen av seg selv. Komfortsonen hennes har krympet på enkelte områder. Det kan være flere grunner til dette.

Et av områdene hun har utviklet frykt for er for eksempel å kjøre på spesielle veier eller i tunneller. Dette bunner nok i bilulykken vi var med på i 2016.

![Bilde fra adressa.no](https://www.adressa.no/bilder/bilde.jpg)

Det var en bra smell. For meg ble dette en verdifull påminnelse på hvor skjørt livet er, og hvor viktig det er å utnytte tiden vår på denne fantastiske jorda.

May-Britt på sin side utviklet i etterkant av ulykken en frykt for å kjøre bil i enkelte situasjoner. Jeg er usikker på hvor nyttig det er å bruke for mye tid på å analysere grunnene til dette.

Hun har også flere områder hun ønsker å utvide komfortsonen sin på, og trenger, som de fleste av oss, en struktur på prosessen som øker sannsynligheten for å lykkes med å gjennomføre den.

Her føler jeg at jeg har litt å bidra med, og har hjulpet henne å designe en utfordring på en slik måte at sannsynligheten for å gjennomføre er stor.

## Regler

Reglene for BliRå100 er som følger:

- Hver søndag velges 7 utfordringer som skal gjennomføres i løpet av kommende uke.
- Hver utfordring skrives på en egen post-it lapp som henges opp på en synlig plass.
- Hver morgen velges én av disse for gjennomføring. Da skrives samtidig opp når og hvor utfordringen skal gjennomføres. En lager seg også en Plan B dersom noe uforventet skulle gjøre det umulig å gjennomføre utfordringen. Plan B er da en av den andre utfordringene som gjøres i stedet (Også her må når og hvor beskrives).
- Bilde av lappen postes på instagram med hashtag #bliraa100
- Utfordringen må gjennomføres innen neste morgen, da en ny en velges.
- Når en utfordring er gjennomført skrives en stor X med sprittusj på den gjennomførte utfordringen, sammen med en liten feiring der en gir seg selv kred og kjenner på den gode følelsen av å ha gjennomført.
- Prosessen gjentas i 100 dager.

Bakgrunnen for strukturen oppsummeres slik:

1. En tidsbegrensning.
2. En daglig vane.
3. Et fast tidspunkt (trigger).
4. Offentlig forpliktelse.
5. Implementasjonsintensjon.
6. Back-up.
7. Feiring.
8. En partner.

Ok.

Det var det. Jeg er utrolig spent på å se utviklingen May-Britt kommer til å ha. Jeg er også nysgjerrig på å se hvor gode resultater strukturen i denne utfordringen gir, da May-Britt har forsøkt seg på lignende eksperimenter tidligere, med variert hell.

## Utfordringer

Utfordringene kan velges fritt, og det kan være lurt å variere på områdene de angår. Her er et forslag til noen utfordringer:

### Trening
- Gjennomfør X
- Løp X km
- Gå en tur i X minutter
- Prøv en time med X

### Kosthold
- Spis kun X
- Faste et døgn
- Ingen X
- Vegetar/vegansk kosthold i en dag
- En dag uten karbohydrater

### Mindfulness
- Mediter i 10 minutter
- Bruk 5 minutter på å spise en sjokoladebit
- 10 minutter Box Breathing

### Kuldeeksponering
- Kald dusj i 1 minutt
- Isbading
- Gå ute i 15 min uten jakke
- Holde hånda i isvann i 5 minutter

### Sosiale relasjoner
- Ring en venn du ikke har snakket med på lenge
- Inviter en fremmed på en virtuell kaffe
- Send en hyggelig melding til noen som inspirerer deg
- Lag et håndskrevet kort til noen du setter pris på
- Gi en liten gave
- Legg ut et innlegg om at du kan utføre en tjeneste for noen (Måke snø, handle, bære ved el.)

### Kreativitet
- Dans hemningsløst
- Lek helt fri for distraksjoner med barnet ditt i en time.
- Syng en sang fra hjertet
- Spill et instrument så godt du klarer
- Skriv et innlegg på sosiale media om noe du virkelig bryr deg om
- Send en epost til flere mottakere med smileys og emojis
- Ta på deg et plagg du synes er kult, men aldri har brukt

### Komfort
- Kald dusj
- En dag uten telefon
- En dag uten strøm
- En dag uten TV
- En dag uten bil
- En dag i klær som er minst X år gamle
- En dag uten babycall (Jepp, May-Britt 😀)
- Spis noe du tror du ikke liker
- Gi bort ting eller klær du ikke trenger

### Arbeid
- Gjør ferdig en vanskelig oppgave du har utsatt
- Foreslå en ny måte å jobbe på
- Gi kudos til noen kollegaer som fortjener det
- Spør en du jobber med om du kan hjelpe den med noe
- Meld deg på et kurs eller et arrangement innenfor noe du ikke kan
- Les en bok om noe jobbrelatert

### Selvutvikling
- Les en bok (F.eks denne eller denne)
- Start en dagbok
- Sett deg et langsiktig mål
- Skriv en side om hvem du ønsker å være
- Meld deg på nyhetsbrevet vårt nederst på sida her (😄)
- En dag uten klaging
- En dag uten unnskyldninger
- En dag uten å bli sint
- Lytt til en selvutviklingspodcast (F.eks denne eller denne)

### Frykt
- Klapp en edderkopp, øgle eller slange
- Hopp fra en høyde du er redd for
- Kjør bil gjennom en tunnell
- La mannen legge barna mens du er ute av huset (Mhm 😘)
- Utfordre klaustrofobi ved å ligge på et trangt område
- Hold pusten 1 minutt under vann
- Ta heis

## Hva med deg?

Du er hjertelig velkommen til å ta del i utfordringen. Om du gjør det oppfordrer jeg deg til å forplikte deg 100% på samme måte, ved å dele bildet under på instagram (eller andre kanaler).

Det kommer til å forandre livet ditt. Garantert.

💪🙏💗

